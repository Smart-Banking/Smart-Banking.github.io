---
layout: post
title:  "Кредитната карта - визитна картичка на Дявола"
date:   2022-12-30
description: Преди време срещнах в интернет израза "Кредитната карта е визитката на Дявола" и се замислих, че освен оригинален, той е до голяма степен верен.
image: 1/KK3.jpg
---
Преди време срещнах в интернет израза *"Кредитната карта е визитката на Дявола"* и се замислих, че освен оригинален, той е до голяма степен верен.

Кредитните карти предлагат изкушения - да харчим повече от това, с което реално разполагаме. Както е известно, на изкушения се устоява трудно и много хора по света се възползват от тази възможност за кредитиране. Банките разчитат на естественото желание на потребителите, за да пласират кредитите си, от които, както е известно, печелят. Доста често съм чувал от опарили се потребители клетви по адрес на тези "визитни картички" и "компетентни" съвети да не се ползват за нищо на света.

Но това е мнението на хора, които не са си направили труда да разберат основни правила и условия за тяхното ползване.

#### Дяволът не е толкова черен​

От кредитни карти дори може да се спечели. Използването им е малко по-сложно от *"Изхарчвам колкото пари имам в нея и после връщам"*. Доброто познаване на условията и механизма, по който работят, са необходимо условие за успешното им ползване.

#### Как работи

Първото условие да не попаднете в капана на непремерените дългове 

<figure>
	<img src="/assets/img/1/KK4.jpg" alt=""> 
</figure>

е да сте наясно с това как работи картата.

​Самото име показва, че ползването ѝ е начин да усвоите някакъв кредит. Че получавате кредит сте разбрали още при кандидатстването за кредитна карта, защото сте попълнили един доста подробен документ, в който се изясняват възможностите ви да гарантирате кредита и сте подписали договор.

Българинът традиционно не обича да чете дълги договори и бърза да подпише и да приключи досадната процедура, но някои параметри на договора са от съществено значение.

Нека определим най-важните от тях, които ще използваме, за да разберем как работи.

На първо място, това е лимитът по кредитната карта - него няма как да го пропуснете, защото това е максимумът, който може да изхарчите с нея. Как точно се определя, зависи от много условия. За нашите цели ще приемем, че имаме одобрен лимит от 1000 лв.

Вторият параметър, който ни интересува, е датата за възобновяване (револвиране) на кредита по картата. По-просто казано, тази дата определя едномесечен период, за който се отчитат ползваните по картата суми - например от 15-то число на месеца до 15-число на следващия месец.

Третият параметър е гратисният период - например 45 дни.

Четвърто - две важни числа - лихвените проценти - за пари, изтеглени в брой и за покупки. Обикновено процентът за суми, теглене в брой е по-голям. За нашите цели ще приемем, че те са съответно 19% и 17%.

Последно - какви такси са дължими и кога. Най-съществените са такса за обслужване (годишна или месечна) и такса за теглене в брой, защото обикновено за покупки няма такса.

Разбира се, тук до някаква степен опростяваме разглеждането, за да не изпадаме в излишни детайли, а да видим главното. По-комплексен показател е ГПР - годишен процент на разходите.

След като поставихме началните условия, да видим как действа картата.

Получили сме я от банката и в началото на периода, на 15-ти, картината може да се илюстрира така:

<figure>
	<img src="/assets/img/1/1.png" alt=""> 
</figure>

Банката е "напълнила" чашата, от която може да взимаме обещаните 1000 лева и клиентът може да "точи" от нея, докато я изпразни.

Той не се бави и веднага пуска картата в действие, като прави покупка за 200 лв.

<figure>
	<img src="/assets/img/1/2.png" alt=""> 
</figure>

Важно е да се отбележи, че датата, на която е осчетоводен разходът в банката е от значение, за да се разбере дали сумата ще се отчете в текущия или в следващия платежен период (на илюстрацията с ХХ е означен текущият месец). Понеже ПОС-устройствата на търговците не са свързани директно с банката-издател на картата, обикновено това става със закъснение спрямо датата на покупката, за нашите цели ще приемем, че закъснението е 1 ден (на практика забавянето е различно за всеки разход).

Преди заплата в края на месеца понякога се налагат непредвидени разходи и да предположим, че на 28-ми изхарчваме още 150 лв. от картата:

<figure>
	<img src="/assets/img/1/3.png" alt=""> 
</figure>

Какво може да се случи, когато заплатата възобнови липсите в семейната каса - например на 1-ви следващия месец? Логично е да се очаква, че може да решим да върнем дълга в картата, за да разполагаме отново с целия лимит, ако се наложи. Това обаче не е точно така. Дори да внесем 350 лв. по картовата сметка на 2-ри, тези пари няма да се добавят към “нашата чаша” в банката, а ще отидат в “револвиращата чаша”, която се активира едва през новия платежен период, т. е. до края на текущия период пак ще разполагаме само с остатъка, с който бихме разполагали и без да връщаме дълга си.

<figure>
	<img src="/assets/img/1/4.png" alt=""> 
</figure>

Следователно е безсмислено да погасяваме дълг преди началото на новия период, дори да имаме тази възможност. 

**ВНИМАНИЕ! Изводите и съветите в тази статия се базират на най-често срещаните в практиката условия, което не изключва възможността във Вашия конкретен случай да има разлики. Моля, прочетете внимателно всички условия и тарифи, свързани с използване на Вашата карта**.

Възползвайки се от удобствата при плащане с карта, продължаваме да я използваме и изхарчваме още 70 лв. на 5-ти и 130 лв. на 12-ти.

<figure>
	<img src="/assets/img/1/5.png" alt=""> 
</figure>

Наближаването на “граничната” дата 15-ти е добър повод да обясним понятието “гратисен период” - в нашия пример 45 дни. То не означава, както е възможно да се помисли, че за всеки разход разполагаме с 45-дневен безлихвен период, за да върнем сумата в картата. Гратисният период се отчита от началото на поредния платежен период и определя броя дни след това начало, в които можем да върнем натрупания дълг, без да плащаме лихви. В нашия пример началната дата е 15-ти, което означава, че до 30-ти следващия месец (когато ще са минали точно 45 дни) имаме безлихвен гратисен период, при условие, че върнем цялата дължима сума и нямаме стари задължения. Както се вижда на схемата по-долу, за първата покупка реалният гратисен период е 45 дни, за последната - само 18.

<figure>
	<img src="/assets/img/1/6.jpg" alt=""> 
</figure>

От тук следва вторият важен извод: ако искате да ползвате картата като източник на временни **безлихвени** заеми, разчитайте разходите си така, че максимум до края на гратисния период да имате **цялата** необходима сума за погасяване на задълженията по картата.

Кога ще погасим задължението си (до настъпване на крайната дата), може да избираме сами. Ако го отложим до последния възможен срок, от края на платежния период 15.YY до края на гратисния период 30.YY ще разполагаме само с неизхарчения лимит (в нашия пример 450 лв.). Ако пък сме изхарчили целия лимит по картата и имаме необходимата сума за погасяване на дълга, най-добре е да направим вноската още на 16.YY, за да можем да разполагаме с целия лимит още от началото на новия платежен период. В началото на новия платежен период, ако има суми в “револвиращата чаша”, те се добавят в основната:

<figure>
	<img src="/assets/img/1/7.png" alt=""> 
</figure>

От тук нататък се повтаря същата схема за следващите платежен и гратисен периоди.

Какво ще се случи обаче, ако нямаме пари за връщане на цялата сума? Тук трябва да споменем друг важен параметър на картата, наречен минимална погасителна вноска. Обикновено тя е 3-5% от дължимата сума и за нашия пример ще приемем, че е 5%. Това е минималната сума, която задължително трябва да внесем, за да не смята банката, че сме нередовен длъжник, което води след себе си по-високи лихви и наказателни такси (обърнете внимание и на тези параметри във Вашия конкретен случай). Тя показва и максимално на колко плащания ни разсрочва банката дълга - в нашия пример 100% : 5% = максимално за 20 вноски ще трябва да погасим задължението си, ако искаме да не плащаме наказателни такси и лихви.

Тъй като ние дължим 550 лв., минималната погасителна вноска, която трябва да направим преди изтичането на гратисния период е 550 х 5% = 27.50 лв. Колкото повече от 27.50 лв. можем да внесем, толкова по-добре, но това е минимумът.

В края на гратисния период банката погасява дължимите суми с вноската, която направим и ако остане непогасено задължение, започва да ничислява лихви върху всеки разход от датата на осчетоводяването му, а не върху общата дължима сума в края на гратисния период, както би могло погрешно да се предположи. Т. е., ако не погасим цялата дължима сума в нашия пример, а внесем само 200 лв., ще изплатим последните два разхода (70 и 130 лв.) и банката ще започне да олихвява останалите задължения - 200 лв. от 16.ХХ и 150 лв. от 28.ХХ, следователно за първата покупка към края на гратисния период вече ще дължим почти 45-дневна лихва.

Тази обща схема на функциониране може да има различни конкретни особености за конкретна банка. За суми теглени в брой, моята банка например има различен гратисен период от този за суми, изхарчени при търговци. Освен това, когато оставите задължения по карата и започнат да се начисляват лихви, картината се усложнява, намесват се приоритети при усвояване на внесената сума и т. н., но не сме си поставяли за цел да разгледаме всичко в детайли, а да видим принципа на действие.

Обикновено банките уведомяват своите клиенти за задълженията им в края на всеки платежен период - за минималната вноска, която трябва да платят и срока това да стане, така че не е необходимо да правим съвсем прeцизни изчисления.

#### Изводи и препоръки

За да може да сте наясно и да контролирате компетентно използването на своята кредитна карта, минимизирайки разходите по нея:

* запознайте се детайлно с условията на конкретната карта от тарифата на банката, като обърнете внимание на лихвените проценти при теглене и плащане на ПОС при търговец, таксите в тези случаи, таксата за обслужване, дати и срокове на платежния и гратисния период, размерът на минималната погасителна вноска, наказателните лихви и такси при забавяне на вноската, условия и такси за ползване на картата в чужбина и интернет;
* по възможност не теглете пари в брой от кредитна карта - това е сравнително скъпо удоволствие. Запомнете условията за теглене, ако все пак ви се наложи;
* запознайте се с бонусите и промоциите, които банката може да предлага - това е важен параметър при избор на кредитна карта;
* организирайте нещата така, че ако е възможно да плащате цялото задължение преди изтичане на гратисния период или ако това е невъзможно - плащайте максималното, което може да си позволите в дадения момент, но не по-малко от минималната погасителна вноска;
* за да имате поглед по всяко време върху задълженията и разполагаемия лимит по картата, ще е добре да водите елементарно “картово” счетоводство. Съществуват стотици подходящи за тази цел приложения за смартфони, което е най-удобният вариант, защото ви е винаги подръка за справка. Възможни са и всякакви други варианти - от обикновена страничка в бележник до електронни таблици. За да имате обаче поглед кога се осчетоводяват вашите разходи в банката, е хубаво да имате и електронно банкиране и да следите картовата си сметка за по-подробна информация (начислени такси, лихви, бонуси и т. н.).

#### А защо Дяволът не е толкова черен?

Ето един напълно възможен вариант:

Изберете карта, която предлага като бонус т. нар. кешбек - банката ви възстановява определен процент от направените покупки за всеки платежен период - например 1%. Има различни схеми за усвояване на кешбека - запознайте се с Вашата и се възползвайте от нея.

Когато получите заплатата си я заделете в "Буркан банк" или в спестовна сметка, където имате свободата да разполагате с нея по всяко време - както ви харесва.

Плащайте всички разходи, които е възможно, с кредитната си карта - ток, вода, парно, телефони и т. н. могат да се плащат на банкомат и през интернет, много търговски вериги и магазини приемат плащания с карти и т. н. Условието е да следите стриктно разходите си и да не изхарчите повече от сумата, която сте заделили. Така ще имате един лесен ориентир докъде да се простират разходите, които правите с картата си, независимо, че лимитът по нея може да е по-голям.

Преди края на гратисния период покрийте задълженията със заделената сума.

Какво печелите? Ако текущите ви месечни разходи, които минават през картата са 1000 лв., ще получите кешбек в размер на 10 лв. за месец. 1% месечна лихва се равнява на повече от 12% годишна лихва - има ли банка, която предлага такава лихва за депозит? А за този 12%-тен “депозит” не е необходимо да отделяте (и да имате) излишни “неактивни” пари - това са парите, които така или иначе харчите всеки месец за текущите си плащания. За една година това са 120 лв. (които трябва да намалите с таксата за обслужване на картата - ако има такава, тя не е за пренебрегване), за които не сте направили почти никакви усилия.

Виждат ви се малко и не ви се занимава? Подареге ги тогава за благотворителност, направете малко усилие за хората, на които биха могли наистина да помогнат, струва си.